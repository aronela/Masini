Dacia Duster este primul vehicul de teren al mărcii „Dacia” (parte a Grupului Renault) și al șaselea model al gamei. La puțin timp de la evenimentul de lansare la Salonul Auto de la Geneva,[1] Dacia Duster a fost desemnat cel mai ieftin SUV din lume de către World Records Academy.[2] În prezent, modelul este fabricat la Uzina de la Mioveni, atât sub marca Dacia (pentru piața românească, Europa, Turcia, Africa și Magreb), cât și sub marca Renault (pentru piețele din Ucraina, Orientul Mijlociu — Iordania, Siria, Liban, Egipt — și unele țări din Africa). Începând cu 2011, uzina Dacia din România va produce Renault Duster și pentru zona Golfului Persic. Tot atunci și alte uzine Renault din lume vor demara producția acestui model: uzina Curitiba din Brazilia va produce Renault Duster pentru Brazilia, Argentina, Mexic și Chile, în timp de uzina Avtoframos(Renault Russia) din Moscova îl va fabrica pentru piața rusească.
