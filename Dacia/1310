Dacia 1310 este un autoturism de familie fabricat de compania Dacia între anii 1979 și 2004, fiind lansat ca succesor al modelului Dacia 1300.[1] Împreună cu aceasta, a fost produsă în număr de 1.959.730 de unități,[2] ultima berlină fiind fabricată la data de 21 iulie 2004.[3] În același an a fost lansat succesorul ei, modelul Dacia Logan.

A fost produsă, la fel ca și Dacia 1300, în două variante de caroserie, berlină și break, fiind derivată de asemenea în versiuni cu hayon (Dacia 1320 și Dacia 1325 Liberta, produse între 1988 și 1996), camionetă (gama Dacia Pick-Up, produsă între 1975 și 2006), respectiv coupé (versiunea Sport, produsă între 1981 și 1992).[4]
